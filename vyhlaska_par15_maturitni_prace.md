# § 15

## Maturitní práce a její obhajoba před zkušební maturitní komisí

(1) Zadání maturitní práce obsahuje
a) téma maturitní práce,
b) termín odevzdání maturitní práce a délku obhajoby maturitní práce před zkušební
maturitní komisí,
c) způsob zpracování a pokyny k obsahu a rozsahu maturitní práce,
d) kritéria hodnocení maturitní práce,
e) požadavek na počet vyhotovení maturitní práce a
f) určení částí tématu zpracovaných jednotlivými žáky v případě, že maturitní práci bude
zpracovávat několik žáků společně.

(2) Zadání maturitní práce podle odstavce 1 určí ředitel školy s dostatečným časovým
předstihem s ohledem na rozsah, obsah a náročnost zpracování tématu práce, nejpozději
však 4 měsíce před termínem obhajoby maturitní práce. Žák má na vypracování maturitní
práce lhůtu nejméně jeden měsíc. Pokud je určeno více než jedno téma, žák si téma
maturitní práce zvolí v termínu stanoveném ředitelem školy; pokud si žák ve stanoveném
termínu téma nezvolí, vylosuje si jedno téma z nabídky určené ředitelem školy.

(3) Téma a zadání maturitní práce se zachovává i pro opravnou zkoušku a náhradní zkoušku.

(4) Ředitel školy nejpozději 4 měsíce před termínem obhajoby maturitní práce určí
vedoucího maturitní práce a nejpozději jeden měsíc před termínem obhajoby maturitní
práce stanoví oponenta maturitní práce. Vedoucím a oponentem maturitní práce může
být i fyzická osoba, která není v základním pracovněprávním vztahu12) k právnické osobě
vykonávající činnost školy (dále jen „škola") a která působí nebo působila v oblasti
související s tématem maturitní práce.

(5) Vedoucí a oponent maturitní práce zpracují jednotlivě písemný posudek maturitní práce.
Posudky jsou předány žákovi a členům zkušební maturitní komise nejpozději 14 dní před
termínem obhajoby maturitní práce.

(6) Příprava k obhajobě maturitní práce trvá nejméně 5 minut. Obhajoba maturitní práce
trvá nejméně 15 minut a nejdéle 30 minut; délku trvání obhajoby maturitní práce stanoví
ředitel školy.

(7) Neodevzdá-li žák pro vážné důvody práci v termínu stanoveném podle odstavce 1 písm.
b), omluví se písemně řediteli školy nejpozději v den stanovený pro odevzdání maturitní
práce; uzná-li ředitel školy omluvu žáka, určí žákovi náhradní termín pro odevzdání
maturitní práce. Pokud žák maturitní práci neodevzdá v termínu podle odstavce 1 písm. b)
bez písemné omluvy s uvedením vážných důvodů nebo pokud mu omluva nebyla uznána,
posuzuje se, jako by danou zkoušku vykonal neúspěšně.
